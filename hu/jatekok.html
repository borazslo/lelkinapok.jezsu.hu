<html>
<head>
	<title>Játékok</title>
	<meta charset="UTF-8" />
	<link rel="stylesheet" href="lelkinapok.css">
</head>
<body>

<p>Itt a kibontott leírását adjuk közre azoknak a játékoknak, amiket a lelkinapok leírásánál csak egy-egy emlékeztető mondatban idéztünk fel. </p>
<p>Fontos, hogy a játékokat előbb magunk is próbáljuk ki. Tapasztalataink alapján ne féljünk a játék kerettörténetét az aktuális programunkhoz igazítani, és a szabályokat is adaptálhatjuk szükségeink és lehetőségeink szerint.</p>


<jatek id="ajandek">
	<cím>Ajándék</cím>
	<helyszin>Lelkinap az útról</helyszin>
	<tipus></tipus>
	<leiras>
	„(kellék: papír, írószer, olló) A játékvezető előkészíti a játékosok neveit tartalmazó kártyákat, valamint az ajándékkártyákat. Az ajándékkártyákra olyan dolgokat írtak fel, amelyek tárgyakat, képességeket, tulajdonságokat stb. jelölnek. Az ajándékkártyákból 5 játékos esetén 5x5, ha nyolcan vannak, akkor 8x8-at kell készíteni. Minden kártyát elhelyezünk középen, külön a névkártyákat és külön az ajándékkártyákat. Felfordítunk egy névkártyát és odaadjuk annak, akinek a neve szerepel rajta. Ezután minden játékos keres egy ajándékkártyát, olyat, amelyről meg van győződve, hogy erre az ajándékra szüksége van a kihúzott társának. Aztán mindenki elmondja, mit választott számára és miért. Azt követően a névkártyát az kapja meg a tulajdonostól, akinek az indoklását legjobban el tudta fogadni.“
	</leiras>
	<forrás>Bogár 39</forrás>
	<egymondat>Tárgyak, képességek és tulajdonságokat írunk fel sok-sok cédulára, majd a csoporttagok odaajándékozzák ezeket egymásnak, mindenkinek azt adva, amire szüksége lehet.</egymondat>
</jatek>

<jatek id="amerikabol">
	<cím>Amerikából jöttem +</cím>
	<helyszin>Betlehemes lelkinap</helyszin>
	<tipus>ismerkedős, gesztikulálós, nevetős játék megérkezéshez</tipus>
	<leiras>
	Amerikából jöttem az adott történet szereplőivel (például Betlehemből pásztorok, nyáj, angyalok, Mária, kis Jézus, stb.): két játékos kimegy a teremből, és eldöntik, melyik két szereplőt szeretnék eljátszani. Szabadon választhanak a sok érintett közül, akik a történetben feltűnnek. Visszatérve a többiek közé eljátsszák a választott szerepeket, de nem mondják meg a kezdőbetűket (mesterségük címerét), mert úgy is könnyen kitalálható. Több kört is játszhatunk, közben bíztathatjuk őket, hogy a kulcsszereplőket is válasszák, bátran éljék bele magukat a szerepbe. Utána kicsit beszélgethetünk is egy-egy szereplőről, milyen érzés volt egy-egy szereplő bőrében lenni.
	</leiras>
	<forrás></forrás>
	<egymondat>Párok maguk kiválasztják, hogy az adott témában kiket fognak megjeleníteni. Némán eljátszák szerepüket és a csoportnak ki kell találnia, hogy ők kik.</egymondat>
</jatek>

<jatek id="barattalBemutatkozas">
	<cím>Bemutatkozás a barát szemén keresztül</cím>
	<helyszin>Lelkinap a Miatyánkról</helyszin>
	<tipus>komoly, csendes, bemutatkozós (csak nagyoknak, hosszú!)</tipus>
	<leiras>
	Ülünk körben és az a kérés, hogy mindenki mutassa be magát, mintha a legjobb barátja mutatná be. Álljon fel ehhez és a szék mögül szóljon: „Jenőt már régóta ismerem. És nagyon jó barátok vagyunk.” Így történjen a bemutatás. Segít, ha a csoportvezető újra és újra kiigazítja a nyelvtani személyek elhibázását. Biztassuk, hogy mondjon magáról jót is, kedvenc hobbit, játékot, ügyességet: „És Jenőnek van valami hobbija? Miről szokott neked mesélni, amikor beszélgettek?”
	Mindegyik bemutatkozást zárjuk le azzal, hogy „Látod, hogy szeret a barátod? És Isten, aki tudja hibáidat is, szintén ilyen szépeket mond rólad, ha nem még szebbeket.”
	</leiras>
	<forrás></forrás>
	<egymondat>Mindenki úgy mutatja be magát, mintha a legjobb barátja lenne.</egymondat>
</jatek>

<jatek id="alliteraloNevek">
	<cím>Beszédes bemutatkozás, alliteráló nevek</cím>
	<helyszin>Lelkinap a Miatyánkról</helyszin>
	<tipus>Ismerkedés, feszültség elporlasztó.</tipus>
	<leiras>
	Mindenki a saját keresztnevének kezdőbetűjével rá illő, csakis pozitív belső jelzőt keres. Ezzel, a nevével alliteráló jelzővel mutatkozik be. Például: lelkes Levente, kitartó Klára, serény Soma. Bemutatkozására válaszul az egész csoport megismétli a jelzős nevét.
	Játszható állatnévvel vagy virágnévvel is. (Pl.: Serény Sándor, Bagoly Béla, Tulipán Tihamér.)
	Tehetünk egy olyan kört, hogy mindenkinek el kell ismételnie a saját alliteráló nevén kívül minden korábbi társának is az alliteráló nevét. Így egyre hosszabb névsorra kell emlékezni.
	15 fő fölött már unalmassá válik. Olyankor úgy jó, hogy csak az előtted lévő öt ember nevét kell megismételni.
	</leiras>
	<forrás></forrás>
	<egymondat>A bemutatkozás úgy történik, hogy mindenki a nevével alliteráló pozitív jelzőt mond, amit mind megismétlünk.</egymondat>
</jatek>

<jatek id="csomozas">
	<cím>Bogozós / Csomózás</cím>
	<helyszin>Lelkinap a megtisztulásról, Lelkinap a Miatyánkról, Lelkinap a háláról, Lelkinap az útról</helyszin>
	<tipus>megérkezést, csoport összerázódását segítő, vidám, egymást érintős</tipus>
	<leiras>
	Körbe állunk mindannyian. Előre nyújtjuk a kezünket és csukott szemmel (!) indításra bemegyünk középre. Mindenki csukott szemmel keressen egy-egy kezet egy-egy kezével és fogja meg. (A játékvezető segíthet ebben.) Ha megvan, kinyithatja a szemét. Ha minden kéz egy másik kezet fog, akkor kezdődik a feladat: ki kell gumbancolódni  – amennyire csak lehet – anélkül, hogy elengednénk egymás kezét.
	</leiras>
	<forrás></forrás>
	<egymondat>Körben állva mindenki csukott szemmel előreteszi a kezét, és megragad két kezet véletlenszerűen. Az így kialakuló csomót kell kigobozni anélkül, hogy elengednénk a kézfogást.</egymondat>
</jatek>

<jatek id="bombaEsPajzs">
	<cím>Bomba és Pajzs</cím>
	<helyszin>Lelkinap az útról</helyszin>
	<tipus>Hangos,  mozgalmas, rohangálós</tipus>
	<leiras>
	Mindenki válassza ki magában, hogy a csoportból ki lesz az ő pajzsa, aki vigyáz rá. Ne mondja ki! Majd mindenki válasszon magának a csoportból valakit, aki számára a véget jelentő bomba. Őt se nevezze meg.
	A csoportvezető jelére elindul a játék: mindenkinek úgy kell helyezkednie, hogy saját maga és a bombája között legyen a pajzsja. De társait természetesen nem mozgathatja, így maga kell jól helyezkedjen. Nagy rohangálás kezdődik. 
	Amikor kezd beállni egy dinamikus egyensúly, akkor a játékvezető megállítja a rohangálást és senki nem mozdulhat. Aki ebben a pillanatban látja a saját bombáját (mert nem áll a bombája és saját maga között a pajzs), ő kiesett. 
	Megjegyzés: három-négy körnél többet nem szoktunk belőle játszani, akkor se, ha csak kevesen estek ki addig.
	</leiras>
	<forrás></forrás>
	<egymondat>Mindenki magában választ társai közül egy bombát és egy pajzsot. Jelre megpróbál úgy helyezkedni, hogy a bombája és saját maga között legyen a pajzs.</egymondat>
</jatek>

<jatek id="evolucio">
	<cím>Evolúciós kő-papír-olló</cím>
	<helyszin>Lelkinap a névadás erejéről</helyszin>
	<tipus>Megérkezős vidám, hangos,  mozgalmas.</tipus>
	<leiras>
	Kezdetben mindenki az evolúció legalján vegetál, mindenki amőba. A sok-sok amőba úszkál (mutatja) és mondogatja: amőba, amőba, amőba… Ha két amőba találkozik, játszanak egy kő-papír-ollót, a nyertes továbbfejlődik, azaz nyuszi lesz. A nyuszi ugrál és mondogatja: nyusz, nyusz, nyusz… Ha két nyuszi találkozik, megint játszanak egy kő-papír-ollót. A nyertes majommá lesz, a vesztes visszafejlődik amőbává. A majom majomkodva körbejár és mondogatja: mak, mak… Ha két majom találkozik, a jobbik emberré lehet, és megnyeri a játékot a másik ismét nyuszi lesz. A játéknak akkor van vége, amikor már senki nem tud játszani senkivel: csak egy-egy amőba, nyuszi, majom maradt.
	</leiras>
	<forrás></forrás>
	<egymondat> Kezdetben mindenki amőba, de ha megnyer egy kő-papír-ollót, akkor tovább fejlődik: amőba – nyuszi – majom – ember (– szupermen).</egymondat>
</jatek>

<jatek id="fejbecsaposdi">
	<cím>Fejbecsapósdi</cím>
	<helyszin>Lelkinap a Miatyánkról</helyszin>
	<tipus>mozgalmas, ismerkedős, hangos, feszültség-levezető</tipus>
	<leiras>
	Ilyenkor egy göngyöleg újságpapírral középre áll valaki. Egy játékos a körben elkezdi azzal, hogy megnevez valakit. A megnevezett illető igyekszik gyorsan egy másik nevet mondani, mielőtt a középen álló lecsapná őt újságpapírral. Visszahívni nem ér. Ha a középső ember gyorsabban csapott, mint hogy új név elhangzott volna, akkor cserélnek. Az előző csapó ember mielőtt leülne gyorsan mondjon egy nevet, hogy újra kezdődjön a játék.
	Tematikus változatában az elején mindenki választ a témához illő nevet (lehetnek ezek szereplők egy bibliai történetből, vagy érzelmek, vagy egyszerűen csak állatnevek).
	Kombináció: ha valamilyen névtanulós játék volt korábban (például Beszédes nevek vagy Név és gesztus lavina), akkor mindenki játszhat azzal az alliteráló névvel, vagy mozdulattal, amivel abban szerepelt. 
	</leiras>
	<forrás></forrás>
	<egymondat>A kör közepén álló kezében összegöngyölt újságpapír. Szólítjuk egymást, aki elrontja vagy lassú, annak a fejére csapnak és cserélnek.</egymondat>
</jatek>

<jatek id="fiatalodasiSeta">
	<cím>Fiatalodási séta</cím>
	<helyszin>Lelkinap a háláról, Lelkinap az útról</helyszin>
	<tipus>ön- és társismeretet fejlesztő, lehet csöndesedő is</tipus>
	<leiras>
	„A játékosok keresztül-kasul járkálnak a helyiségben. Kezdéskor 90 évesek. Amikor a játékvezető jelt ad, akkor megállnak, és olyan helyzeteket teremtenek egymás között, amit úgy gondolnak, 90 évesen tennének, beszélnének. A játékvezető jelére tovább mennek a fiatalabb kor felé, pl.: 60 felé. Az újabb jelre megállnak, és elkezdik a beszélgetést vagy kialakítanak olyan helyzeteket, amelyekről úgy gondolják, hogy a 60 évesek úgy teszik. Majd továbbmennek, 40, 25, 15, 10, egészen 4-5 éves korukig.
	Kövesse a játékot egy megbeszélés a tapasztalatokról, érzésekről, amelyek a különböző életszakaszokhoz kötődnek. Az idősebbekhez való helyes viszony kialakításához segíthet ez a játék, de az idő múlásáról és a bennünk zajló változásokról is lehet beszélgetni utána.”
	Meg lehet próbálni utána némán csak gesztusokkal is.
	</leiras>
	<forrás>Bogár 59</forrás>
	<egymondat>Sétálj úgy, mintha már dédszülő lennél, most úgy, mintha már olyan idős, mint akinek a gyermekei már nagy kamaszok. Most úgy, mint friss házas vagy egyetemista, diák, gyerek, csecsemő.</egymondat>
</jatek>

<jatek id="holakapu">
	<cím>Hol a kapu!</cím>
	<helyszin>Betlehem</helyszin>
	<tipus>kommunikációs gyakorlat, csöndes, koncentrációs</tipus>
	<leiras> „A játékosok kézenfogva körben állnak. Egyvalakit kiküldünk a szobából. Ezután a csoport meghatároz két olyan helyet, „kaput” a körön – ez a két kéz találkozásának a helye –, ahol a kapu keresője kimehet. Ha a csoportban többen vannak 10-nél, három kapuhely is lehet. A játékosok feladata az, hogy teljes csendben, csak hivatgató vagy elutasító tekintettel mutassák meg a kitaláló játékosnak, hogy hol van, vagy hol nincs kapu. Viszont azzal nem segíthetnek, hogy tekintetüket abba az irányba fordítják, ahol a kapu van. Csak a kereső szemébe lehet nézni, és az „IGEN” vagy a „NEM” „sugalmazásával” lehet jelezni. Ha a játékos rossz irányba indul, akkor a körnek az a része falat mutat, a kezek nem engedik át, ha pedig megtalálta a kaput, akkor megnyílik előtte a kör. Minden egyes kapura háromszor kérdezhet rá. Ha mindháromszor elvéti, akkor a csoport dönt arról, hogy adnak-e neki még egy esélyt vagy sem.”
	</leiras>
	<forrás>Bogár 71</forrás>
	<egymondat>Körben állunk némán, egymás kezét fogva, a kör közepén álló keresi a „kaput”, ami a kört alkotó játékosok a szemükkel jeleznek. A kapu tagjai szemükkel szeretetet sugározva hívják. A többiek szemében elutasítás látszik.</egymondat>
</jatek>

<jatek id="holVagy">
	<cím>Hol vagy?</cím>
	<helyszin>Lelkinap a háláról</helyszin>
	<tipus>páros, csendesedő, teret belakó</tipus>
	<leiras>
	„A párok felállnak egymással szemben a terem két sarkában. A pár egyik tagja várakozóan kinyújtja mindkét tenyerét, a másik behunyja a szemét és elindul feléje. Amikor úgy érzi, hogy megközelítette a társát, ő is felemeli a karját, és a tenyerét igyekszik ráhelyezni az övére. A kellő távolságot fejben becsüli meg. A játékot nehezíthetjük oly módon, hogy középre két játékost állítunk, akiket érintés nélkül ki kell kerülni. A csukott szemű játékosnak ily módon egész mozgástervet kell készítenie.”
	</leiras>
	<forrás>Bogár 71</forrás>
	<egymondat>A pár egyik tagja a terem egyik sarkából becsukott szemmel elindul őt váró társához. Meg kell becsülnie a távolságot, és ha úgy érzi megérkezett, akkor kinyithatja szemét.</egymondat>
</jatek>

<jatek id="hullamozas">
	<cím>Hullámmozgás</cím>
	<helyszin>Lelkinap a Miatyánkról</helyszin>
	<tipus>rövid koncentrációs, vidám és átmozgató, ráhangolódásra</tipus>
	<leiras>
	„Menetirány szerint körbeállunk. A játékosok két kézzel fogják egymás vállát. Egy hullámnak kell ritmusban végigfutnia a körön, ezért fokozatosan, a sor elejéről kezdik a guggolást, majd a felegyenesedést. Mihelyt az egyik játékos leguggolt és felegyenesedőben van, máris guggol az előtte levő társa, és így tovább. Egymásra figyel a csoport. Addig ismételjük, amíg összehangoltá válik a mozgás. Élményt a csoportnak a gyors tempó, valóban hullámszerűen végzett mozgás ad.
	Arccal a kör belseje felé is lehet ezt a játékot játszani, ilyenkor a bal- és jobboldali társuk vállával kapaszkodnak össze a játékosok. Ezt a játékot a beszélgetések vagy további összetettebb játékok bevezetéseként érdemes játszani, mert fizikailag és lelkileg egyaránt elősegíti az egymásra hangolódást.” 
	</leiras>
	<forrás>Bogár 72</forrás>
	<egymondat>Körben állunk és egymás vállát fogjuk. A játékvezető leguggolva elindít egy hullámmozgást, aminek végig kell haladni a körön. </egymondat>
</jatek>

<jatek id="sorbanKezszoritos">
	<cím>Két sorban kézszorítás versenyben </cím>
	<helyszin>Lelkinap a Miatyánkról</helyszin>
	<tipus>koncentrációs, lecsendesítő.</tipus>
	<leiras>
	Beállunk két egyenlő sorba egymással párhuzamosan. A sorok tagjai megfogják egymás kezét. A sor végére egy székre lerakunk például egy sapkát a két sor utolsó tagjától egyenlő távolságba. A sor utolsó tagjai hátra teszik a szabad kezüket. És a sapkára koncentrálva várják, hogy valaki megszorítsa a kezüket.
	A sor legelején a játékvezető feldob egy pénzérmét. A sorok legelső tagjai figyelik a pénzfeldobást, de a sor többi tagja néma csöndben vár és nem néz oda. Ha a pénzfeldobás eredménye fej, akkor nem történik semmi. Ha írás, akkor amilyen gyorsan csak lehet, a sorban tovább adják a kézszorítást. A sor utolsó tagja pedig felkapja a székről a sapkát. Amelyik sor gyorsabb volt az kap egy pontot.
	Lehet játszani 5 pontig, vagy hárommal kell nyerni, vagy ahogy jól jön ki.
	</leiras>
	<forrás></forrás>
	<egymondat>Kétsorban állva játsszuk, a sor végéről kézszorítással egyszerre indul a jelzés. A sorok elején, aki előbb érzi, az felkapja a letett apró tárgyat, jelezve hogy ők voltak a gyorsabbak.</egymondat>
</jatek>

<jatek id="postas">
	<cím>Kézszorítós posta küldemény</cím>
	<helyszin>Lelkinap a megtisztulásról, Lelkinap a háláról, Lelkinap az útról</helyszin>
	<tipus>lecsendesdő, koncentrálós</tipus>
	<leiras>
	A csoport körben áll, egymás kezét megfogva. Egy valaki a kör közepére áll be. Neki kell majd elkapnia az üzenetet. A csoport egy tagja elindítja a levelet, így szólva: „Küldöm levelemet XY-nak.” És egy kézszorítással elindítja egyik irányba a levelet. Az, akinek a kezét megszorították tovább adja a levelet a kézszorítással. Ha a középen álló ember meglátja, hogy merre jár a levél, és kezével rámutat az éppen küldőre, akkor helyet cserélnek. Ha a levél megérkezik a címzetthez, akkor ő „Megkaptam” jelzéssel fogadja. Majd ő indítja a következő levelet.
	</leiras>
	<forrás></forrás>
	<egymondat>Körbe állva kézszorításokkal adjuk tovább a „küldeményt” a kiválasztott címzettnek, a kör közepén álló pedig igyekszik elcsípni, hogy hol is jár a levél.</egymondat>
</jatek>

<jatek id="kiBeszel">
	<cím>Ki beszél?</cím>
	<helyszin>Lelkinap a megtisztulásról, Lelkinap a háláról, Lelkinap az útról</helyszin>
	<tipus>csoport összerázódását segítő, vidám de már halkabb, nem olyan mozgalmas</tipus>
	<leiras>
	A csoport körben ül. Az egyikük bekötött szemmel a kör közepére ül. A többiek némán összekeverik magukat. A középen ülő végül rámutat a körben ülők közül valakire, mire az kimondja a bekötött szemű nevét elváltoztatott (!) hangon. Ha a középső felismerte a hangjáról, helyet és szerepet cserélnek egymással, ha nem, akkor zálogot ad vagy újra próbálkozik. 
	</leiras>
	<forrás></forrás>
	<egymondat>Körben ülve játszunk, a kör közepén ülő csukott szemmel próbálja meg kitalálni, ki szólt hozzá.</egymondat>
</jatek>

<jatek id="kincsRejtegetes">
	<cím>Kincsrejtegetés</cím>
	<helyszin>Lelkinap a megtisztulásról, Lelkinap az útról</helyszin>
	<tipus>csoporton belüli együttműködést segítő, halkabb, koncentrálósabb</tipus>
	<leiras>
	Egy apró tárgy lesz a kincs. A csoport körben ül (vagy áll). Valaki kimegy a teremből (vagy csak félre áll a sarokba). Eközben a többiek gyorsan körbe, egymás kezébe adják a kincset. Amikor kívül álló be akar jönni (vagy meg akar fordulni), háromszor kell kopognia, és a harmadik kopogás után a lehető leggyorsabban kell bejönnie. Akinek a kopogás pillanatában a kezében van a kincs, annak villámgyorsan el kell rejtenie a kincset magánál vagy a közvetlen közelében. Aki bejött, annak ki kell találnia, kinél volt a kincs és hova rejtette el. 
	</leiras>
	<forrás>Bogár 86 nyomán</forrás>
	<egymondat>Körben ülve körbe adunk egy pici „kincset”, amikor a kincskereső belép (vagy megfordul), akinél a kincs volt gyorsan elrejti magánál vagy a közelben. Ki kell találni, hogy épp kinél volt.</egymondat>
</jatek>

<jatek id="mosolyDobas">
	<cím>Mosolydobás</cím> 
	<helyszin>Lelkinap a megtisztulásról,Lelkinap a háláról, Lelkinap az útról</helyszin>
	<tipus>koncentrálós, bár nevetős, de már a lecsendesedést szolgálja</tipus>
	<leiras>
	A csoport tagjai körben ülnek, egy apró tárgyat dobálnak egymásnak. Akinek odadobták, kedélyes kacajra fakad, addig hahotázik, míg a tárgy nála van. Gyors körültekintés után kiszemel valakit, annak dobja oda tovább, s azonnal elkomolyodik. A kiszemelt viszont örömteli nevetésbe kezd. Aki elfelejt nevetni, vagy soron kívül elneveti magát, zálogot ad, vagy kiáll a játékból. 
	</leiras>
	<forrás></forrás>
	<egymondat>Körben ülve apró tárgyat dobunk egymásnak, akinél a tárgy van, az kacag, majd továbbdobja a tárgyat. Másnak illetve máskor nem szabad felnevetni.</egymondat>
</jatek>

<jatek id="nagySzelFujAzokra">
	<cím>Nagy szél fúj azokra</cím>
	<helyszin>Lelkinap a megtisztulásról, Lelkinap a Miatyánkról, Lelkinap az útról</helyszin>
	<tipus>megmozgatós, ismerkedős</tipus>
	<leiras>
	A csoport körben ül, egy valaki középen áll. (Tehát eggyel kevesebb szék van a körben, mint ahányan vannak a gyerekek.) A középen álló azt mondja: „Nagy szél fúj azokra, akik….(akiknek két testvérük van, akik szeretik az állatokat, akik voltak már külföldön, akiken fekete zokni van, akik szemüvegesek stb… a variációk száma végtelen).” A mondat a középen állóra is igaz kell legyen.  Minden egyes alkalommal azok, akikre igaz az állítás, felpattannak a helyükről és igyekeznek egy másik székre ülni. A szomszédos székre ülni nem lehet. A középen álló is természetesen igyekszik leülni, így valaki mindig a kör közepén marad, és ő mondja a következő nagy szelet. Lehet esetleg olyan ember, akire nem kerül sor. Ezért lehet néha forgószél, amikor mindenkinek fel kell kelnie a helyéről.
	Gyakran megesik, hogy a középen álló kifogy az ötletekből, akkor a csoportvezető segítsen ilyesmivel, hogy „Milyen évszakot szeretsz? Mi a kedvenc játékod?” vagy akár a fülébe súghat segítően egy kérdést. Akkor jó a játék, ha jó pörgős.	
	</leiras>
	<forrás></forrás>
	<egymondat>Körben ülve játszunk, a kör közepén álló saját magára igaz állításokat mond. Akire még igaz, új helyet kell keressen magának, valaki mindig szék nélkül marad, ő kerül a kör közepére.</egymondat>
</jatek>

<jatek id="neMondjIgentNemet">
	<cím>Ne mondj se igent, se nemet! </cím>
	<helyszin>Lelkinap a megtisztulásról, Lelkinap az útról</helyszin>
	<tipus>csoportot összehozó, hangos, mászkálós</tipus>
	<leiras>
	A játékosok a helyiségben szétoszolva állnak. Start jelzés után mindig ketten-ketten beszélgetésbe kezdenek adott témáról. (Például: karácsonyi élmények, szünidei tervek, legjobb ételek, legérdekesebb családi sztorik.) Aki igent vagy nemet mond, az elveszíti társalgó partnerét, és egy újat kell keresnie, aki éppen szabad lett. Rövid idő múlva egy olyan kérdezési technikát lehet elsajátítani, hogy hogyan lehet mihamarabb a „tiltott” igent vagy nemet kicsalni. Erre lehet is őket buzdítani. A játékvezetőnek időben kell a játék végét jelezni, ha úgy érzi, hogy mindenki beszélgetett mindenkivel.
	</leiras>
	<forrás></forrás>
	<egymondat>Párokat alkotva beszélgetünk, de az „igen” és „nem” szavakat kerülni kell. Aki mégis kimondja, új párt keres.</egymondat>
</jatek>

<jatek id="nevLavina">
	<cím>Név és gesztus (lavina)</cím> 
	<helyszin>Lelkinap az útról</helyszin>
	<tipus>ismerkedő, kapcsolatteremtő, nem mozgós</tipus>
	<leiras>
	„A csoport körben áll. Az első játékos bemondja a saját nevét és tesz közben egy mozdulatot (vagy rövid mozdulatsort), majd a mellette levő megismétli és hozzáteszi a magáét. A következő játékos már a két megelőző nevet és mozdulatot ismétli, és így tovább. Addig tart a játék, amíg mindenki sorra kerül.”
	Mozdulat lehet: egy összekuporodás, karok égbe tárása, egy körbefordulás stb.
	Tizenöt fő felett már a lavina olyan hosszú lesz, hogy unalmassá válhat a játék. Ekkora csoportban elég lehet, ha mindenki az előző négy-öt bemutatkozást ismétli meg, nem a teljes sort.
	</leiras>
	<forrás>Bogár 104</forrás>
	<egymondat>Körben az első játékos mondja a nevét és tesz egy mozdulatot. A következő elismétli a nevet és mozdulatot és hozzáteszi a sajátját, és így megy tovább.</egymondat>
</jatek>

<jatek id="olvadoJegtabla">
	<cím>Olvadó jégtábla</cím>
	<helyszin>Lelkinap a háláról</helyszin>
	<tipus>hangos, csoportot építő, sok-sok fizikai kontaktussal</tipus>
	<leiras>
	„Kellék: újságpapír. A játékosok pingvineket alakítanak, így állnak fel egy jégtáblára (újságpapírra, amit a játékvezető előre elkészített több kisújságból összeragasztva). Az egész csapat feláll a jégtáblára, a játékvezető pedig kívülről meséli a jégtábla útját: merre járnak, miket látnak. Ahogy egyre melegebb vizekre érkeznek, úgy csökken a jégtábla nagysága, egyre jobban olvad. A játékvezető ilyenkor leszakít az újságból egy darabkát, a megmaradó részen folytatja a csapat az útját, egészen addig, míg mindannyian fenn tudnak maradni a jégtáblán, mivel „a pingvinek igen összetartó csapatot alkotnak.”
	</leiras>
	<forrás>Bogár 78</forrás>
	<egymondat>Szétterített újságpapíron áll a csapat, egyre kisebbre hajtjuk a papírt, de igyekezni kell, nehogy valaki a vízbe essen.</egymondat> 
</jatek>

<jatek id="parosRajz">
	<cím>Páros rajz </cím>
	<helyszin>Lelkinap a háláról, Lelkinap az útról</helyszin>
	<tipus>ön- és társismeretet fejlesztő, csöndes, nyugodt</tipus>
	<leiras>
	„(kellék: papír, ceruza) A csoport tagjai párokat alkotnak. Minden pár kap egy papírt és egy ceruzát. Ketten fogják a ceruzát, és úgy rajzolnak. Ne beszéljenek, csak a rajzon keresztül kommunikáljanak egymással. Az együttes rajzolást megbeszélés követi, amely magában foglalja a mű keletkezésének történetét is.”
	 Egy változata ennek a játéknak, ha előre meghatározzuk a rajz témáját (Ház, fa, kutya c. játék)
	</leiras>
	<forrás>Bogár 110</forrás>
	<egymondat>Párokban játszunk, a párok közösen fognak egy ceruzát és szavak nélkül alkotnak egy képet.</egymondat>
</jatek>

<jatek id="tornasorNeman">
	<cím>Sorba állás némán</cím>
	<helyszin>Lelkinap a megtisztulásról, Lelkinap a háláról, Lelkinap az útról</helyszin>
	<tipus>csendes, csapatot összehozó</tipus>
	<leiras>
	Némaság borul a csoportra. A feladatuk, hogy így némán, beálljanak a születési sorrendben. Megszólalni nem szabad, mutogatni lehet. A közös munkát még jobban erősíti, ha a csoport létszámánál kettővel több újságpapírt is leteszünk a földre és azt mondjuk, hogy csak azokra szabad lépni (azokat viszont szabad mindig arrébb rakni). Ha kész a sor, akkor ellenőrizzük le a sikert azzal, hogy mindenki sorban kimondja születési dátumát. Másik változatában szabad beszélni, de akkor a látás korlátozott.
	</leiras>
	<forrás>Hasonló mint a Bogár 133</forrás>
	<egymondat>A csoport tagjai némán születési dátum szerint sorba kell álljanak.</egymondat>
</jatek>

<jatek id="szlalom">
	<cím>Szlalom</cím>
	<helyszin>Betlehemes lelkinap, Lelkinap a háláról</helyszin>
	<tipus>páros, ismerkedős, lassú mozgós, így csendesedő, koncentrációt már igénylő</tipus>
	<leiras>
	 „(kellék: kréta) A játékosok párokat alkotnak. A talajon krétával utat rajzolunk néhány akadály jelölésével. A pároknak úgy kell az úton végigmenniük, hogy egyikőjük vak, a másiknak pedig csak tetszőleges és előre megbeszélt három hang áll a rendelkezésére, hogy társát segítse (nem foghatja a kezét, csak a három hangjelzéssel segítheti.)”
	</leiras>
	<forrás>Bogár 121</forrás>
	<egymondat>Párokban játsszunk, a párok egy krétával rajzolt ösvényen haladnak együtt, de csak egyikük lát és ő vezeti a másikat.</egymondat>
</jatek>

<jatek id="tartsdAHatad">
	<cím>Tartsd a hátad!</cím>
	<helyszin>Lelkinap a Miatyánkról</helyszin>
	<tipus>rövid játék az összpontosításról és együttműködésről.</tipus>
	<leiras>
	„A párok egymásnak nekidőlve, háttal állnak úgy, hogy egymást megtámasszák (különben eldőlnének). Adott jelre behajlítják a térdüket, lassan leguggolnak. Vigyázzanak egymásra, hogy a mozdulat szinkronban történjék. Lassan fölegyenesednek, épp olyan óvatosan, ahogyan leereszkedtek. Ki mit élt át? Mi okozott nehézséget? Beszéljünk róla!”
	Próbáljuk meg ugyanezt némán!
	</leiras>
	<forrás>Bogár 128</forrás>
	<egymondat>Párban egymásnak háttal próbálnak leguggolni és felegyenesedni.</egymondat>
</jatek>

<jatek id="titkosKarmester">
	<cím>Titkos karmester</cím>
	<helyszin>Lelkinap az útról, Lelkinap a háláról</helyszin>
	<tipus>lecsendesedő, koncentrálós, együttműködős</tipus>
	<leiras>
	„A játékosok körben állnak, egy valakit kiküldünk a szobából. Aztán a csoport tagjai választanak maguk közül egy vezetőt. Ő a titkos karmester. Visszahívják a kitalálót, akinek be kell állnia a kör közepére. A karmester különféle mozdulatokat tesz, s a csoport tagjai híven utánozzák. A kör közepén álló játékosnak ki kell találnia, hogy ki a mozdulat irányítója, ki a titkos karmester. A karmesternek célszerű lassú, egymásba átmenő, semmi esetre sem hirtelen mozdulatokat tennie. A játékosoknak pedig mindig a körben szembe állóra figyeljenek – ha ugyanis mindenki a titkos karmesterre néz, könnyű őt lebuktatni. Jó együttműködés esetén viszont úgy tűnik, hogy a csoport egy emberként, egyszerre mozog. Ha a kitalálónak sikerült kitalálni, hogy ki a karmester, akkor a karmesterből lesz az új kitaláló. Meg kell egyezni, hogy a kitaláló hányat találgathat. Fel kell hívni a figyelmet arra, hogy a csoport tagjainak önkéntelen mozdulatait a többiek nem utánozhatják.“
	</leiras>
	<forrás>Bogár 132</forrás>
	<egymondat>Körbe állva játszunk, valaki kimegy. A bentlévők mind egy csoporttag mozdulatait utánozzák titokban. Amikor a kiküldött játékos bejön, ki kell találnia, kit utánoznak a többiek.</egymondat>
</jatek>

<jatek id="vakonrajz">
	<cím>Vakon rajzolás</cím>
	<helyszin>Betlehemes lelkinap</helyszin>
	<tipus>ön- és társismeretet fejlesztő, koncentrálós játék a végén nevetéssel</tipus>
	<leiras>
	Változat: Négyen körbe ülnek egy-egy A/3-as lap körül egy-egy írószerrel a kezükben. Az a feladatuk, hogy bekötött szemmel rajzolják meg az adott témát (pl. a betlehemi jelenetet a Szent Családdal, angyalokkal, pásztorokkal, állatokkal). Beszélgetniük szabad, de nem látják a rajzot, csak amikor elkészült..
	Változat: Kettesével ülnek egy-egy papírhoz. Egyikük a rajzoló a másikuk a mesélő/magyarázó. A rajzolónak nem szabad látni. A mesélő csak magyarázhat nem mutogathat, nem érintheti meg a társát. Majd cserélnek és új rajzot készítenek a lap túloldalára.
	Hagyjunk időt a végén a rácsodálkozásra és arra, hogy megbeszélhessék, hogy hogyan tudtak együttműködni és közösen alkotni.
	</leiras>
	<forrás></forrás>
	<egymondat>Négyen bekötött szemmel közös rajzot készítenek. Vagy párosával: egyikük szeme bekötve és némán rajzol, másikuk meséli a rajzolnivalót.</egymondat>
</jatek>


</body>
</html>


