<!DOCTYPE html>
<html lang="hu">

<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" href="lelkinapok.css">
    <title>Bevezető</title>
</head>

<body>
    <p> Keresztény iskolaként évente több alkalommal is szervezünk lelkinapot az egész diákközösség számára, hogy ezzel
        lehetőséget teremtsünk számukra a lelkiekben való növekedésre, a találkozásra Istennel, illetve ennek a
        találkozásnak felismerésére. A miskolci Fényi Gyula Jezsuita Gimnázium és Kollégiumban az ilyen félnapos,
        kiscsoportos, de mégis az egész iskolával közös, szimbólumokra és kézzelfoghatóságra épülő, kortárs diákok
        vezette lelkinapoknak több mint tíz éves a hagyománya. Számtalan anyag és tapasztalat gyűlt össze az
        iskolalelkészségen ennyi idő alatt. Most ezekből szedtünk össze egy csokrot, amiben konkrét lelkinapok
        programjai, az elméleti háttér és a praktikus ötletek is szerepelnek. Kiadványunkkal szeretnénk kézzelfogható
        segítséget nyújtani iskolai lelkinapok szervezésében és bátorítani a megosztott tartalmak saját lehetőségekre és
        szükségletekre alakításában.</p>
    <p>A kiadvány központi magja a harmadik fejezet, amiben hat kipróbált, megvalósított lelkinap teljes programját
        osztjuk meg. Ezek változatos témákban, eltérő liturgikus időszakokhoz és eltérő korosztályoknak szóló
        lelkinap-programok. A leírások minden szükséges előkészítés leírását tartalmazzák és úgy készítettük el őket,
        hogy a csoportvezetők megfelelő felkészítése után már csak le kell fénymásolni a nekik szánt oldalakat és
        kezdődhet az iskolai kiscsoportos lelkinap. A szövegekbe még tippeket és tanácsokat is illesztettünk, amelyek a
        csoportvezetőket segíthetik, hogy magabiztosan és örömmel vezessék a csoportjukat.</p>
    <p>Ezek a kidolgozott lelkinapok elérhetőek a <a href="http://lelkinapok.jezsu.hu">http://lelkinapok.jezsu.hu</a>
        mobilra is optimalizált honlapon, ami közvetlen segédanyag lehet a csoportvezetők számára.</p>
    <p>A lelkinapjaink sajátos stílusának alapjait a konkrét programok előtt, a második fejezetben osztjuk meg. Írunk a
        pozitív emberképünkről, az együttműködés csodájáról, a csendre nevelés lehetőségéről, az alkotás és szimbólumok
        központi szerepéről, a kortárs kiscsoportvezetők képzéséről és a megosztások hasznáról. Reméljük, hogy ezek az
        alapgondolatok segítenek a konkrét programok átvételén túl a szemlélet, a stílus megismerésében.</p>
    <p>Azoknak készítettük el a negyedik fejezetet, akik szeretnének a mi tapasztalataink alapján saját maguk is hasonló
        lelkinapokat szervezni helyi igényekhez és viszonyokhoz igazítva. A korábban már megismert Lelkinap az útról
        anyagához fűzünk ebben a részben rengeteg kommentárt, javaslatot és háttérinformációt. Ebben a fejezetben benne
        van mindaz a tapasztalati tudás, ami az évek során összegyűlt a miskolci iskolalelkészségen: mire kell, mire
        érdemes figyelni, miért pont egyik vagy másik játékot használjuk, miért ez a programok sorrendje, mik egy
        kézműves rész buktatói, hogyan segítsük a csoportvezetőket imát vezetni, hogyan alkalmazható a program más
        fizikai körülmények között, hogyan bánjunk az idővel stb.</p>
    <p>A kiscsoportos programok a lelkinapjaink központi részét képezik, ezért egy külön mellékletbe (Hogyan vezess
        kiscsoportot?) gyűjtöttük össze mindazt a tudnivalót, gondolatot és ötletet, amit a csoportvezetőknek érdemes
        átadni, elsősorban személyesen megélt tapasztalatok útján, másodsorban így írásban is.</p>
    <p>A leírásokban megadtuk a felhasznált szentírási szövegek helyét és javaslatokat tettünk a szövegben, hogy milyen
        énekek illenek az adott időszakhoz vagy témához, valamint gyűjtöttünk a programrészhez illeszkedő játékokat. Ez
        utóbbiak részletes leírása a második mellékletben található. A játékok leírásánál fontos forrásunk volt a
        Szentjánosbogár Játékoskönyv (Manréza, 2000.). Az énekek forrásának megjelölésekor a Kék könyv megnevezés az
        Énekelj az Úrnak! (Pannonhalma, 1999.) kötetre vonatkozik, a Sárga könyv az Áldjad én lelkem az Urat!: Válogatás
        a Katolikus Karizmatikus Megújulás dalaiból (Marana Tha 2000.) kötetre, a Dúr könyv pedig Andrejszki Toma,
        Ozvald Zsuzska Dúr: Dicsőség az Úrnak! Dalolj az Úrnak! Katolikus gitáros kottagyűjteményére utal (Budapest,
        2019.).</p>
    <p>Köszönjük, ha lelkinap-vezetésre vonatkozó tapasztalataitokat megosztjátok velünk. Javaslataitokat, ötleteiteket
        örömmel fogadjuk akár a <a href="http://lelkinapok.jezsu.hu">http://lelkinapok.jezsu.hu</a> oldalon, akár az
        elek.laszlo@jezsu.hu címen.</p>
    <p>Kívánjuk, hogy kiadványunk használata hozzon sok gyümölcsöt, segítse diákjainkat és munkatársainkat Isten felé.
        Az Úr elszórta a magvakat és mi vagyunk, akik öntözgetjük és kapálgatjuk a kikelő kis növényeket. Fontos misszió
        ez és nagy felelősség. Közben viszont fel is lélegezhetünk: a növekedést már nem mi adjuk, ahogy a gyümölcs is
        rajtunk túlmutató nagy ajándék. Kívánjuk, hogy mindannyian tudjuk Istenre bízni lelkinapjainkat, diákjainkat,
        önmagunkat!</p>
</body>

</html>
